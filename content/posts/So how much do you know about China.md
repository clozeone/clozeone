+++
title = "So, how much do you know about China?"
date = "2023-11-28T21:57:18+01:00"
author = "Sergi Sobrino"
authorTwitter = "" #do not include @
cover = ""
tags = ["ensenyar", "diari"]
keywords = ["Xina", ""]
description = ""
showFullContent = false
readingTime = true
hideComments = false
color = "" #color from the theme settings
+++

![mapa del món, en un to similar al de la pàgina](/images/worldmap.jpg)

Essencialment, sóc un professor d'anglès. Més essencialment, però, sóc un professor. Això és el que devien pensar quan, a l'escola on treballo, em van encarregar ensenyar geografia en anglès aquest any - i els vinents, segons sembla. Em van donar un llibre com a punt de partida, *Prisoners of Geography*, d'en Tim Marshall. És una visió molt generalista de la geopolítica, però és una visió de la geopolítica, i és per tant més del que la pràctica totalitat dels meus alumnes tenen. Hi ha algun noi - majorment són els nois, encara que no entenc ben bé per què - que s'ha interessat per la geografia. Els encanta memoritzar capitals, banderes, països. Les notícies els fan més mandra, però n'hi ha que intenten tenir una mica d'idea perquè s'estan formant una visió del món. L'ideologia els arriba abans que les dades, a la majoria, però no és cap sorpresa, tampoc: sentim, i després pensem com justifiquem aquests sentiments. A mi les idees em van arribar tard, però no he estat mai gaire llest.
 
De l'experiència que tinc, encara molt breu, n'extrec que fa falta activar el seu coneixement previ, i després anar duent a terme el procés d'abocar informació i després fer-los organitzar-la, repetidament, fins que s'han quedat amb els punts essencials. Com a mínim els meus alumnes saben que *Russia is big*. Estic intentant trobar la mida: quanta informació he de donar abans de fer-los-la (?) estudiar, organitzar, i retornar. El que si que he après ja és que donar-los les respostes és una mala idea, perquè són les meves respostes, no les seves. Se'ls ha de donar les preguntes i els mitjans per trobar les respostes. I, aquesta vegada, provaré de fer-los també trobar les preguntes a ells, perque saber *què em poden demanar, d'això* és importantíssim.

Estic molt centrat en la millora del procés, però em preocupa estar deixant de banda un altre tema important: quina és la meva intenció, en el fons? Per suposat, vull que els meus alumnes tinguin una idea general dels **fets** de la geopolítica, però també voldria que n'entenguessin els **processos i causes**. Vull que entenguin com de gran és el món, però també com funciona. En la mesura que pugui, és clar. Jo tampoc és que en tingui gaire idea. 

Del que sí que me'n adono és que *Prisoners of Geography* és bastant parcial. El punt de vista està impregnat d'anglocentrisme i menciona les misèries de l'imperialisme americà el mínim imprescindible. Treballar amb el ChatGPT m'ajuda a trobar alguns punts de vista alternatius, però crec que necessito un altre llibre que faci de contrapès ideològic. No crec en l'equidistància, i s'ha de prendre partit, però vull alumnes que vegin diferents punts de vista. Crec que aquest curs de geopolítica, si l'arribo a fer més vegades, esdevindrà el somni sofista de convèncer d'una cosa i acte seguit del contrari, però amb l'intenció de crear en els alumnes la consciència de que el text més ben escrit i més aparentment raonable els pot estar intentant enredar. 

Em sap greu pels alumnes d'aquest primer curs, en part. Sé que estic fent el que puc, i que sóc bon professor en molts aspectes, però estic aprenent sobre la marxa i l'any que ve seré molt millor del que sóc ara. Ara mateix sóc molt millor del que era fa dos mesos. Em toca treballar molt, sigui com sigui. Hi ha feines molt pitjors, val a dir.

